# len sin pi jan lawa ma

tenpo pini mute la jan lawa ma li lon.
len sin pi pona lukin li pona mute tawa ona.
tan ni la ona li esun mute e len sin.
ona li len e len sin lon ma ali tan ni:
ona wile e ni: jan ali li lukin e len sin ona.
ona jo e len mute.

jan ike tu li kama lon ma tomo pi jan lawa ma.
ona li toki e ni tawa jan lawa ma:
“mi tu li pali e len.
len ni li pona mute. len ante li pona lili.
len ni li pona lukin mute.
taso sina jan nasa anu jan pi sona ala la, sina ken ala lukin e len ni!”

jan lawa ma li toki insa e ni:
“mi wile jo e len ni.
mi len e len ni la jan li ken ala lukin e len mi la mi sona e ni: jan ni li nasa li sona ala.”
jan lawa ma li pana e mani mute tawa jan ike tu li toki e ni:
“jan pali len o pali e len ni li pana e ona tawa mi!”

jan ike tu li open e ilo pali len.
ona li kepeken ilo pali len.
taso ijo ala li lon insa ilo pali len!

tenpo suli la, ona li kepeken ilo pali len, taso ona li pali ala e len.

***

jan lawa ma li toki insa e ni:
“mi wile sona e ni: jan pali len li pini pali e len sin mi anu seme?
taso jan li jan nasa anu jan pi sona ala la, jan li ken ala lukin e len ni…
mi ken lukin e len ni tan ni: mi nasa ala!
taso mi wile pana e jan ante tawa jan pali len.
mi wile pana e jan sewi mi tawa jan pali len.
ona li nasa ala. ona li jan sona. ona li ken lukin e len sin mi.”

ni la jan sewi li tawa jan ike tu.
ona li lukin li toki insa e ni: “a!
mi ken ala lukin e len sin pi jan lawa ma!”
taso ona li toki ala.

jan ike tu li toki e ni tawa ona: “o kama pona!
len ni li pona lukin mute anu seme?
o lukin!”
lukin pi jan sewi li suli li suli.
taso ona ken ala lukin e len tan ni:
len ala li lon.
ona li toki insa e ni: “a!
mi nasa ala nasa?
mi pilin e ni: mi nasa ala.
mi jan pi sona ala anu seme?
taso ni li lon la, jan ala o sona e ni.
a! mi wile ala toki e ni: ‘mi ken ala lukin e len ni.’”

jan ike li toki e ni: “o toki e ijo!”

jan sewi li lukin li toki e ni: “a! len ni li pona lukin! pona mute!
kule pi len ni li pona!
mi wile toki e ni tawa jan lawa ma!”

jan ike tu li toki e ni: “a! pona!”

jan sewi li tawa jan lawa ma li toki.

jan lawa ma li pana e mani sin mute tawa jan ike tu.

***

jan lawa ma li pana e jan sona tawa jan ike tu.
jan sona li ken ala lukin e len sin pi jan lawa ma.
taso ona li toki e ni tawa jan lawa ma: “a! len sin sina li pona!
o len e len ni lon supa pi ma tomo!”
jan ali li toki e ni: “a! len sin pi jan lawa ma li pona mute!”

tenpo suno open la jan ike tu li toki e ni: “o lukin! len sin pi jan lawa ma li pini!”

jan lawa ma li kama tawa ona lon poka jan mani.
jan ike tu li sewi e luka li toki e ni:
“o lukin e len ni!”

jan mani li toki e ni: “a! len ni li pona!”
taso jan mani li ken ala lukin e len sin pi jan lawa ma, tan ni:
len ala li lon.

jan ike li toki e ni: “jan lawa ma o weka e len sina.
mi len e sina kepeken len sin ni.”

jan lawa ma li weka e len ali.
jan ike li len ala e jan lawa ma, taso jan ike li sama len.

jan lawa ma li lukin e sama.

jan ali li toki e ni: “a! len sina li pona lukin!”

jan sona li toki e ni: “jan lawa ma o kama lon supa pi ma tomo!”

jan lawa ma li toki e ni: “mi kama!
len mi li pona lukin anu seme?”
taso jan lawa ma li ken ala lukin e len sama, tan ni: len ala li lon.

jan sona li ken ala lukin e len sin pi jan lawa ma. len li lon ala!
taso ona li wile e ni: jan ala li sona e ni. tan ni la ona li toki ala.

jan lawa ma li tawa lon supa pi ma tomo.
jan ali li lukin e ona li toki e ni:
“a! len sin pi jan lawa ma li pona lukin!”
jan ala li ken lukin e len sin pi jan lawa ma.
taso jan li ken ala toki e ni, tan ni: ona wile ala e ni: jan ali pilin e ni: ona li nasa li jan pi pona ala!
tan ni la jan ali li toki e ni: “a! len sin pi jan lawa ma li pona mute tawa mi!”

jan lili li toki e ni: “taso jan lawa ma li len e ala!”

mama pi jan lili li toki e ni: “a! mi mute o kute e jan lili!”

jan ante li toki e ni: “jan lili li toki e ni: jan lawa ma li len ala e len!”

tenpo kama lili la jan ali li toki e ni: “len ala li lon!”

jan lawa ma li pilin ike tan ni: ona li sona e lon.
taso ona li toki insa e ni: “mi o awen!
mi o pona lukin!”
ni la jan lawa ma li awen len e len pi lon ala.

*— jan Tepu*
