# lipu nimi pi toki pona taso

<dl>
<dt>a/kin</dt>
	<dd><em>ona kin li lon.</em> ona li ijo sin sama ni li lon.</dd>
	<dd><em>ona li pona a!</em> ona li pona. ni li lon.</dd>
<dt>a a a!</dt><dd>mi lukin anu kute e ijo. mi toki insa e ni: "tenpo pini lili la mi sona ala e ni: ijo ni li kama. ken la ona li ike tawa jan. a! ona li ike ala tawa mi. mi pilin pona tan ona." uta mi li kalama.</dd>
<dt>akesi</dt>
	<dd>akesi li sama soweli, taso akesi li lete li jo ala e linja sama soweli.</dd>
	<dd>akesi li sama soweli, taso akesi li ken lon telo lon tenpo suli.</dd>
	<dd>akesi li sama soweli, taso akesi li ike lukin.</dd>
<dt>ala</dt>
	<dd>ijo ali li lon ala la ijo ala li lon.</dd>
	<dd><em>ona li moku ala moku?</em> ona li moku anu seme?</dd>
<dt>alasa</dt>
	<dd><em>mi alasa e ona.</em> mi kama sona e ni: ona li lon seme? mi tawa ona. ken la mi utala e ona.</dd>
	<dd><em>mi alasa e ijo mute.</em> ijo mute li lon ma ante mute. mi pana e ijo ni ali tawa ma wan.</dd>
	<dd><em>mi alasa moli e ona.</em> mi lukin moli e ona.</dd>
<dt>ale/ali</dt>
	<dd>ijo ali li pali la ijo ala li pali ala.</dd>
	<dd><em>ali li pona.</em> lon li pona.</dd>
	<dd><em>ali li pona.</em> ma ali en ijo ali li pona.</dd>
	<dd><em>ona ali li pona.</em> wan ali ona li pona.</dd>
<dt>anpa</dt>
	<dd><em>mi lon anpa ona.</em> ona li lon sewi mi.</dd>
	<dd><em>mi (tawa) anpa.</em> tenpo pini la mi lon ma. taso mi tawa. ni la mi lon anpa pi ma ni.</dd>
	<dd>anpa li supa suli lon tomo. ijo li lon insa tomo la ona li lon ijo ante ala la ona li lon anpa.</dd>
<dt>ante</dt>
	<dd><em>ona li ante.</em> ona li sama ala.</dd>
	<dd><em>mi ante e ona.</em> mi pali e ijo tawa ona. tan ni la ona li ante.</dd>
<dt>anu</dt>
	<dd><em>mi anu sina li moku.</em> mi moku ala la sina moku.</dd>
	<dd><em>mi moku. anu la sina moli.</em> mi moku ala la sina moli.</dd>
<dt>awen</dt>
	<dd>ijo awen li ante ala lon tenpo suli.</dd>
	<dd>ijo awen li tawa ala lon tenpo suli.</dd>
	<dd><em>mi awen moku.</em> mi pini ala moku.</dd>
<dt>e</dt>
	<dd><em>mi moli e ona.</em> mi tan e moli ona.</dd>
	<dd><em>mi moku e kili e pan.</em> mi moku e kili. mi moku e pan.</dd>
<dt>en</dt><dd><em>mi en sina li moku.</em> mi moku. sina moku.</dd>
<dt>esun</dt>
	<dd><em>mi esun e ona.</em> mi jo e ona. taso mi wile e ijo pi jan ante. ni la mi toki tawa jan ni li toki e ni: "mi pana e ona tawa sina la, o pana e ijo ni tawa mi."</dd>
	<dd><em>mi esun e ona.</em> jan ante li jo e ona li toki e ni: "sina pana e mani tawa mi la mi pana e ona tawa sina." ni la mi pana e mani tawa jan ni. tan ni la jan ni li pana e ona tawa mi.</dd>
	<dd>esun li kulupu jan li pali e ijo li esun e ijo.</dd>
	<dd>esun li tomo. jan li esun lon esun.</dd>
<dt>ijo</dt><dd>jan en soweli en kasi en kiwen en pali li ijo.</dd>
<dt>ike</dt>
	<dd>ike li pona ala.</dd>
	<dd><em>pali ni li ike.</em> mi pali suli ala la mi ken ala pali e pali ni.</dd>
	<dd><em>ona li ike.</em> ona li jo e wan mute mute. jan li kama sona e ona lon tenpo lili taso la jan ni li sona ala e ona.</dd>
<dt>ilo</dt>
	<dd>jan li kepeken ilo.</dd>
	<dd>jan li pali e ilo moku tan ni: jan li ken moku kepeken ilo ni. jan li pali e ilo moku mute tan ni: jan mute li wile moku kepeken ilo moku.</dd>
<dt>insa</dt>
	<dd><em>mi li lon insa pi ona tu.</em> ona ni wan li lon poka mi. ona ni ante li lon poka ante mi.</dd>
	<dd><em>mi tawa insa tomo.</em> tenpo pini la mi lon insa tomo ala. taso mi tawa. ni la mi lon insa tomo.</dd>
	<dd>insa li wan insa sijelo.</dd>
<dt>jaki</dt><dd>ijo lili mute li lon selo pi ijo jaki. mi wile weka e ijo lili ali tan selo ona.</dd>
<dt>jan</dt><dd>jan li sama soweli, taso jan li ken toki pona.</dd>
<dt>jelo</dt><dd>insa pi sike mama li kule jelo.</dd>
<dt>jo</dt><dd><em>mi jo e ona.</em> mi pilin e ona li tan e ni: ona li lon poka mi. tan ni la mi ken tawa e ona.</dd>
<dt>kala</dt><dd>kala li sama soweli, taso kala li lon telo li lete li jo e noka ala.</dd>
<dt>kalama</dt>
	<dd>jan li ken kute e kalama li ken ala lukin e kalama. kalama li tawa kepeken kon.</dd>
	<dd>mi weka tan kalama suli la mi ken kute e kalama suli.</dd>
	<dd><em>mi kalama.</em> mi pali e kalama.</dd>
<dt>kama</dt>
	<dd><em>sina kama tawa ona.</em> mi en ona li lon ma ni. sina tawa ma ni.</dd>
	<dd><em>moli mi li kama.</em> mi moli.</dd>
	<dd><em>mi kama suli.</em> tenpo pini la mi suli ala. taso ijo li kama tawa mi. tenpo ni la mi suli.</dd>
	<dd><em>mi kama e ona.</em> mi tan e ona.</dd>
	<dd>tenpo kama la mi moli.</dd>
<dt>kasi</dt>
	<dd>kasi li jo ala e suno e telo la, kasi li moli. tenpo mute la jan li pali e tomo kepeken kasi.</dd>
	<dd>kasi li wan kasi.</dd>
<dt>ken</dt>
	<dd><em>mi ken pali e ijo.</em> mi lukin pali e ona la mi pali e ona.</dd>
	<dd><em>ken la ona li lon.</em> ijo sama ona li ken lon. mi sona ala e ni: ona li lon ala lon?</dd>
	<dd><em>mi ken e ona.</em> ona li ken kama tan ni: mi tan ala e ni: ona li kama ala.</dd>
	<dd>ijo ken li ken kama.</dd>
<dt>kepeken</dt>
	<dd><em>mi utala e ona kepeken ilo.</em> mi lawa e ilo li tan e ni: ilo li tawa li utala e ona.</dd>
	<dd><em>mi kepeken (e) ona.</em> mi pali e ijo kepeken ona.</dd>
<dt>kili</dt>
	<dd>kili li moku suwi li suli lon kasi li jo e pan.</dd>
	<dd>kili li moku kasi.</dd>
<dt>kiwen</dt>
	<dd>kon en telo en kiwen li ante. ijo li kiwen la ijo ni li kon ala li telo ala.</dd>
	<dd>jan li pali e ilo kepeken kiwen. jan li ken tu e ijo li ken utala e ijo kepeken ilo ni.</dd>
<dt>ko</dt><dd>jan li weka e ko tan ma li pali e poki kepeken ko. ko en telo li wan la ona li kiwen ala. ko li seli la ona li kama kiwen.</dd>
<dt>kon</dt>
	<dd>jan ala li ken lukin e kon. kon li pilin e jan ali. kon li tawa la jan li ken pilin e kon.</dd>
	<dd>ijo kon li sama kon.</dd>
	<dd>jan li ken pilin kon kepeken nena ona.</dd>
	<dd><em>mi (pana e) kon.</em> mi tawa e kon lon insa mi.</dd>
	<dd><em>mi tawa kon.</em> mi tawa lon kon lon tenpo suli. mi pilin e kon, taso mi pilin ala e ma kiwen.</dd>
	<dd>kon li wan jan li pilin. jan mute li pilin e ni: sijelo jan li moli la kon ona li awen lon li awen pilin.</dd>
<dt>kule</dt><dd>pimeja en walo en laso en jelo en loje li kule.</dd>
<dt>kulupu</dt>
	<dd>ijo mute li lon ma ni li sama wan la, ijo mute ni li wan pi kulupu ijo.</dd>
	<dd>kulupu li kulupu jan.</dd>
<dt>kute</dt><dd>mi ken kute e kalama e toki kepeken kute mi.</dd>
<dt>la</dt>
	<dd><em>tenpo ni la mi moku.</em> mi moku lon tenpo ni.</dd>
	<dd><em>tan ni la mi moku.</em> mi moku tan ni.</dd>
	<dd><em>mi moku ala la mi moli.</em> ken la mi moku ala. tan ni la mi moli.</dd>
	<dd><em>ni la mi moku.</em> tan ni la mi moku.</dd>
	<dd><em>mi la ona li pona.</em> tawa mi la ona li pona.</dd>
<dt>lape</dt>
	<dd><em>mi lape.</em> tenpo suli la mi awen li tawa ala li lukin ala li pilin ala li toki ala. tenpo mute la jan ali li lape. tenpo pimeja la jan mute li lape.</dd>
	<dd><em>mi lape.</em> mi tawa lili taso lon tenpo.</dd>
<dt>laso</dt>
	<dd>tenpo suno la sewi li laso.</dd>
	<dd>kasi mute li laso.</dd>
<dt>lawa</dt>
	<dd><em>mi lawa e ona.</em> mi tan e ni: ona li pali e ijo.</dd>
	<dd>uta mi en oko mi li lon lawa mi.</dd>
	<dd>lawa jan li wan sijelo li pilin li toki insa.</dd>
	<dd>jan lawa li toki e ijo sama ni: "jan ali li ken pali e ijo li ken ala pali e ijo ante. mi pali e ike tawa jan ike. mi pana e pona tawa jan pona."</dd>
	<dd>ijo lawa li suli mute li ken pali e ijo mute.</dd>
<dt>len</dt>
	<dd><em>mi len e ona.</em> mi pana e ijo lon poka ali ona.</dd>
	<dd>jan li pali e len kepeken linja mute tan ni: jan li ken len e sijelo kepeken len. sijelo li lon insa len la sijelo li seli.</dd>
<dt>lete</dt>
	<dd>lete li lon la telo li kama kiwen.</dd>
	<dd>ijo lete li seli ala.</dd>
<dt>li</dt><dd><em>ona li moku li moli.</em> ona li moku. ona li moli.</dd>
<dt>lili</dt>
	<dd>ijo lili li suli ala.</dd>
	<dd>ijo lili li ijo pi mute ala.</dd>
	<dd>tenpo pini suli la jan lili li lon ala. taso tenpo pini lili la mama pi jan lili li lon e jan lili.</dd>
<dt>linja</dt>
	<dd>linja li suli lon selo soweli lon lawa jan mute.</dd>
	<dd>jan li pali e linja kepeken nasin ni: ona li kama jo e linja mute li tawa e kulupu linja sama ni: pini wan taso pi kulupu linja li sike.</dd>
	<dd>mi jo e pini linja wan la sina jo e pini linja ante la mi tawa weka tan sina la mi ken ala tawa weka e pini linja mi la linja ni li lukin sama ijo linja.</dd>
<dt>lipu</dt>
	<dd>wan ali pi selo sinpin lipu li lon poka pi selo monsi lipu. jan li pali e lipu kepeken nasin ni: ona li wan e wan kasi lili mute e telo seli.</dd>
	<dd>lipu li jo e lipu mute e nimi mute.</dd>
<dt>loje</dt><dd>jan li tu e sijelo la telo sijelo loje li tawa weka tan sijelo.</dd>
<dt>lon</dt>
	<dd><em>mi lon ma ni.</em> mi pilin e ma ni.</dd>
	<dd><em>mi lon e ona.</em> mi tan e ni: ona li lon.</dd>
<dt>luka</dt>
	<dd>luka mi tu li wan pi sijelo mi. mi ken pilin e ijo li jo e ijo li pali e ijo kepeken luka mi.</dd>
	<dd>palisa tu tu wan li lon luka.</dd>
	<dd><em>mi luka e ona</em> mi pilin e ona kepeken luka mi.</dd>
<dt>lukin/oko</dt>
	<dd>mi ken lukin e kule, taso mi ken ala kute e kule.</dd>
	<dd>oko mi li wan pi sijelo mi. mi ken lukin tan oko mi.</dd>
	<dd><em>mi lukin moli e ona.</em> mi wile e ni: ona li moli. ni la mi pali e ijo tan ni: mi toki insa e ni: "ken la mi pali e ijo la ona li moli."</dd>
<dt>lupa</dt>
	<dd>lupa ona li insa ona. wan ona li lon insa lupa ala. ijo ante li ken tawa insa lupa.</dd>
	<dd>lupa li lupa lon sinpin tomo.</dd>
<dt>ma</dt>
	<dd>jan ali li lon ma. kasi mute li suli insa ma.</dd>
	<dd>tomo li lon ma, taso ma li lon insa tomo ala.</dd>
	<dd>jan lawa li lawa e ma.</dd>
<dt>mama</dt>
	<dd>jan tu li lon e jan lili la, jan tu ni li mama pi jan lili ni.</dd>
	<dd>mama pi mama mi li mama mi.</dd>
	<dd>mama mi en jan sama mi li kulupu mama mi.</dd>
	<dd>sike mama li suli lon insa pi sijelo waso li tawa weka tan waso mama li kama e waso lili.</dd>
	<dd>jan meli mute en soweli meli mute li pali e telo mama lon insa pi sijelo ona. jan lili mute en soweli lili mute li moku e telo mama li moku ala e moku ante.</dd>
<dt>mani</dt>
	<dd>tenpo mute la jan li esun e ijo kepeken mani. jan mute li wile e mani.</dd>
	<dd>mani li soweli suli. jan li jo e mani mute lon ma tan ni: jan mute li moku e mani e telo mama mani.</dd>
<dt>meli/mije</dt><dd>meli wan en mije wan li ken lon e jan lili kepeken unpa. meli li sama meli. mije li sama mije.</dd>
<dt>mi</dt><dd><em>jan li toki e ni: "mi moku."</em> jan li toki e ni: jan ni li moku.</dd>
<dt>moku</dt>
	<dd><em>mi moku e kili.</em> mi tawa e kili lon insa mi.</dd>
	<dd>moku li ijo ni: jan li moku e ona.</dd>
<dt>moli</dt><dd><em>mi moli.</em> mi pini lon.</dd>
<dt>monsi</dt>
	<dd>pini tu li lon ona la pini wan li sinpin ona la pini ante li monsi ona.</dd>
	<dd>monsi li wan pi sijelo jan lon sewi noka.</dd>
<dt>mu</dt><dd>soweli li toki e mu taso.</dd>
<dt>mun</dt><dd>tenpo pimeja la mi ken lukin e mun lon sewi.</dd>
<dt>musi</dt>
	<dd><em>mi musi.</em> mi pali ijo tan ni: ijo ni li pona tawa mi.</dd>
	<dd>jan li pali e kalama musi tan ni: jan li wile kute e ona.</dd>
	<dd>jan li pali e musi. musi li pona lukin.</dd>
<dt>mute</dt>
	<dd>wan li mute ala. tu li mute ala. tu wan li mute. tu tu li mute. tu tu wan li mute...</dd>
	<dd><em>sina lukin e jan pi mute seme?</em> sina lukin e jan wan anu jan tu anu jan tu wan...?</dd>
<dt>nanpa</dt>
	<dd>ala en wan en tu li nanpa.</dd>
	<dd>tenpo pini la ijo nanpa wan li kama. tenpo ni la ijo nanpa tu li kama. tenpo kama la ijo nanpa tu wan li kama.</dd>
<dt>nasa</dt>
	<dd>jan nasa li toki insa e ni: "ijo li lon." jan mute li sona e ni: ijo ni li lon ala. tan ni la ken la jan nasa li pali e ike.</dd>
	<dd>jan nasa li lukin tan e ni: jan ante li toki e "a a a!"</dd>
	<dd>jan nasa li ken ala kama sona e ijo mute.</dd>
	<dd>jan li pakala e kili li pana e telo suwi tawa poki. tenpo kama suli la telo ni li kama telo nasa. jan li moku e telo nasa la ona li kama nasa.</dd>
<dt>nasin</dt>
	<dd><em>mi pali e ona kepeken nasin ni.</em> mi pali e ijo mute li tan e ni: ona li kama. ijo mute ni li nasin ni.</dd>
	<dd>jan li pilin e ni: ijo li lon. nasin li kulupu pi ijo ni.</dd>
	<dd>kulupu jan li pali e ijo sama. nasin li ijo ni.</dd>
	<dd>jan li tawa ma wan tan ma ante lon nasin.</dd>
<dt>nena</dt>
	<dd>nena li lon lawa sijelo lon sewi uta. jan li ken kon kepeken nena.</dd>
	<dd>ma li lon poka nena la ma ni li lon anpa pi ma nena.</dd>
<dt>ni</dt><dd>mi pilin e ijo. mi pilin e ijo ni. mi pilin ala e ijo ante.</dd>
<dt>nimi</dt><dd>jan li toki e nimi mute.</dd>
<dt>noka</dt><dd>noka mi tu li wan pi sijelo mi. mi ken tawa ma ante kepeken noka mi.</dd>
<dt>o</dt>
	<dd><em>sina o moku!</em> mi wile e ni: sina moku.</dd>
	<dd><em>sina o!</em> sina o kute e mi!</dd>
<dt>olin</dt><dd><em>mi olin e ona.</em> mi wile lon poka ona lon tenpo suli. mi lukin e ona la ni li pona tawa mi. mi wile e ni: ona li pilin pona.</dd>
<dt>ona</dt><dd><em>ona li pali.</em> ijo ni anu jan ni li pali.</dd>
<dt>open</dt>
	<dd><em>mi open pali e ijo.</em> tenpo pini lili la mi pali ala e ijo ni. taso mi pali e ijo lon tenpo ni lon tenpo kama.</dd>
	<dd><em>mi open e ona.</em> mi tawa e ijo. tan ni la ijo ante li ken tawa insa ona.</dd>
	<dd><em>mi open e ilo.</em> mi tan e ni: ilo li open pali e ijo.</dd>
	<dd>tenpo suno open la jan li ken lukin e suno lon sewi. taso tenpo pini lili la jan li ken ala lukin e suno lon sewi.</dd>
<dt>pakala</dt>
	<dd><em>mi pakala e ona.</em> mi pali e ijo tawa ona. ni li ike tawa ona. tan ni la ona li ante. tenpo ni la ona li ike li ken ala pali e ijo.</dd>
	<dd><em>mi kama e pakala.</em> mi kama e ike, taso mi lukin ala kama e ona.</dd>
<dt>pali</dt><dd><em>mi pali e ona.</em> mi pali e ijo kepeken ijo mute. tan ni la ijo mute ni li kama wan. tenpo ni la wan ni li lon. ona li wan ni.</dd>
<dt>pan</dt>
	<dd>pan li wan lili kiwen kili. pan li suli lon insa kili. pan li pini suli la pan li tawa weka tan kili. tenpo kama la pan li lon insa ma la pan li suli li kama e kasi kili.</dd>
	<dd>jan li pali e pan kepeken nasin ni: pan en telo li kama wan li seli li kama kiwen. jan mute li moku e pan.</dd>
<dt>pana</dt>
	<dd><em>mi pana e ona lon ma ni.</em> mi tan e ni: ona li lon ma ni. tenpo pini la ona li lon ma ni ala. taso mi tawa e ona. ni la ona li lon ma ni.</dd>
	<dd><em>mi pana e ona tawa jan.</em> mi tan e ni: jan li jo e ona.</dd>
	<dd><em>mi pana e ona tawa ma ante.</em> mi tawa ma ante e ona, taso mi tawa ma ante ala.</dd>
	<dd><em>mi pana e telo oko.</em> telo li tawa weka tan oko mi.</dd>
<dt>pi</dt><dd>mi moku kepeken uta mi. jan ante li moku kepeken uta pi jan ante.</dd>
<dt>pilin</dt>
	<dd>jan li pali e ike tawa mi la mi pilin ike. jan li pana e pona tawa mi la mi pilin pona.</dd>
	<dd>pilin li wan sijelo li tawa insa sijelo e telo sijelo loje.</dd>
	<dd><em>mi pilin e ona.</em> mi toki insa e ona.</dd>
<dt>pimeja</dt>
	<dd>tenpo pimeja la suno li lon ala.</dd>
	<dd>ijo pimeja li lukin sama sewi lon tenpo pimeja.</dd>
	<dd>suno ala li lon la mi lukin e pimeja taso.</dd>
<dt>pini</dt>
	<dd>pini tu taso li lon palisa. pini wan li lon weka tan pini ante. pini tu li lon poka pi wan ante palisa.</dd>
	<dd><em>mi pini moku.</em> tenpo pini lili la mi moku. taso tenpo ni la mi moku ala.</dd>
	<dd><em>mi pini e ona.</em> mi tawa e ijo. tan ni la ijo ante li ken ala tawa insa ona.</dd>
	<dd><em>mi pini e ilo.</em> mi tan e ni: ilo li pini pali e ijo.</dd>
	<dd>tenpo pini la mama mi li lon e mi.</dd>
<dt>pipi</dt><dd>pipi li sama soweli, taso pipi li lili mute li jo e selo kiwen e noka mute.</dd>
<dt>poka</dt><dd><em>mi lon poka ona.</em> mi weka ala tan ona. kon li pilin e ona la mi pilin e kon sama.</dd>
<dt>poki</dt>
	<dd>poki li ilo. jan li pali e poki tan ni: ijo ante li ken lon insa poki. jan li wile e ni.</dd>
	<dd>jan li pana e telo lon insa poki li moku e telo ni.</dd>
<dt>pona</dt>
	<dd><em>ona li pona.</em> ona li ike ala.</dd>
	<dd>ijo li pona tawa mi la mi wile e ijo ni.</dd>
	<dd><em>mi pona e ona.</em> mi tan e ni: ona li pona.</dd>
<dt>pu</dt><dd><em>mi pu.</em> mi pali e ijo kepeken lipu pi toki pona.</dd>
<dt>sama</dt>
	<dd><em>ona li lukin sama pipi.</em> mi lukin e ni li toki insa e ni: "ona li sama pipi."</dd>
	<dd><em>mi en sina li sama.</em> mi sama sina. sina sama mi.</dd>
	<dd>mama mi li sama mama pi jana sama mi.</dd>
	<dd><em>sina lukin e luka sama.</em> sina lukin e luka sina.</dd>
<dt>seli</dt>
	<dd>seli li lon la telo li kama kon.</dd>
	<dd>ijo seli li pilin sama seli.</dd>
	<dd>seli li seli mute li suno.</dd>
<dt>selo</dt>
	<dd>selo mi li wan mi. ijo ante li ken pilin e wan mi ni. ijo ante li ken ala pilin e wan ante mi.</dd>
	<dd><em>ona li lon selo mi.</em> ona li pilin e selo mi.</dd>
<dt>seme</dt>
	<dd>mi toki e ni: "seme li lon?" sina toki e ni: "ala li lon."</dd>
	<dd><em>ona li moku anu seme?</em> ken la ona li moku. ni li lon la mi wile sona e ni.</dd>
	<dd><em>sina moku tan seme?</em> ijo tan e moku sina. ona li seme?</dd>
	<dd><em>sina pali kepeken nasin seme?</em> sina pali kepeken nasin. nasin ni li seme?</dd>
<dt>sewi</dt>
	<dd><em>mi (tawa) sewi.</em> tenpo pini la mi lon ma. taso mi tawa. ni la mi lon sewi pi ma ni.</dd>
	<dd>sewi ona li wan ona li lon sewi pi wan ante ona.</dd>
	<dd>sewi li ma suli lon sewi pi ma jan.</dd>
	<dd>jan mute li pilin e ni: sewi li lon li pona li sama jan li jo ala e sijelo li moli ala li lon e ali.</dd>
<dt>sijelo</dt><dd>wan mi mute li ken pilin e ijo ante. wan mi mute li lon insa mi. sijelo mi li wan ni ali.</dd>
<dt>sike</dt>
	<dd>nena ala li lon selo sike. insa sike li weka sama tan wan ali pi selo sike.</dd>
	<dd><em>mi sike e ona.</em> mi tawa sinpin ona. mi tawa poka ona wan. mi tawa monsi ona. mi tawa poka ona ante. mi tawa sinpin ona.</dd>
	<dd><em>ona li sike.</em> poka ona li sike e insa ona.</dd>
<dt>sin/namako</dt>
	<dd><em>ijo sin li lon ni.</em> tenpo pini lili la ijo li lon ni. taso tenpo ni la ijo ni en ijo ante li lon ni.</dd>
	<dd><em>mi jo e ijo sin.</em> mi jo e ijo. tenpo pini suli la ona li lon ala. taso tenpo pini lili la ijo li lon e ona.</dd>
	<dd>jan li pana e telo tan telo suli tawa poki li seli e poki. tenpo kama la poki li jo e telo ala e namako walo.</dd>
<dt>sina</dt><dd><em>jan li toki e ni tawa mi: "sina moku."</em> jan li toki e ni: mi moku.</dd>
<dt>sinpin</dt>
	<dd>tenpo mute la jan kepeken ona la sinpin ona li lon poka pi jan ni.</dd>
	<dd>tenpo mute la ona li tawa mi la mi ken lukin e sinpin ona taso.</dd>
	<dd>sinpin mi li sinpin pi lawa mi.</dd>
	<dd>sinpin li sama supa, taso sinpin li len e poka ali tomo.</dd>
<dt>sitelen</dt>
	<dd><em>mi sitelen e pipi.</em> mi pilin e lipu kepeken ilo. tan ni la wan pi selo lipu li kule ante. ni la lipu ni li lukin sama pipi.</dd>
	<dd>jan li sitelen e ijo kepeken lipu. sitelen li lipu ni.</dd>
	<dd><em>mi sitelen e nimi.</em> mi sitelen e ijo. jan ante li lukin e sitelen ni la ona li toki insa e nimi ni.</dd>
<dt>sona</dt>
	<dd><em>mi sona e nimi.</em> jan li toki anu sitelen e nimi la mi sona e ni: "jan ni li wile e ni: mi toki insa seme?"</dd>
	<dd><em>mi sona pali e ona.</em> mi sona e ni: jan li ken pali e ona kepeken nasin seme?</dd>
	<dd><em>mi pana e sona tawa sina.</em> mi tan e ni: sina kama sona.</dd>
	<dd>jan sona li sona e ijo mute.</dd>
	<dd><em>mi sona e ona.</em> tenpo pini la mi lukin e ona li pali e ijo lon poka ona.</dd>
<dt>soweli</dt><dd>soweli li ken pilin li ken wile e ijo li ken tawa ma ante.</dd>
<dt>suli</dt>
	<dd><em>ona li suli.</em> mi wile e ijo. ona li ken tan e ijo ni. ijo ni li kama ala la ni li ike tawa mi.</dd>
	<dd>pini wan pi palisa suli li lon weka mute tan pini ante pi palisa suli.</dd>
	<dd><em>mi suli e ona.</em> mi tan e ni: ona li kama suli.</dd>
	<dd><em>ona li suli.</em> mi pali lili taso la, mi ken ala tawa e ona. taso mi pali mute la, ken la mi ken tawa e ona. tawa pi ijo suli li pali ike.</dd>
	<dd>tenpo pini la jan suli li jan lili. taso ona li kama suli li pini kama suli.</dd>
	<dd>sinpin pi ijo suli li weka tan monsi ona.</dd>
<dt>suno</dt>
	<dd>suno li lon ala la jan li ken ala lukin e ijo.</dd>
	<dd>suno li ijo suli seli lon sewi.</dd>
<dt>supa</dt><dd>wan pi telo suli li pilin e kon. supa li lukin sama wan ni.</dd>
<dt>suwi</dt><dd>suwi li pona tawa uta.</dd>
<dt>tan</dt>
	<dd><em>mi moli tan ni: mi moku ala.</em> mi moku ala la mi moli. mi moku ala. ni la mi moli.</dd>
	<dd><em>mi tan e ona.</em> ona li kama tan ni: mi pali e ijo.</dd>
	<dd><em>mi tawa ma ni tan ma ante.</em> tenpo pini la mi lon ma ante. taso mi tawa. ni la mi lon ma ni.</dd>
<dt>taso</dt>
	<dd><em>A li lon, taso B li lon ala.</em> mi toki e ni: "A li lon." ken la sina li kute e ni la, sina li toki insa e ni: B li lon. mi wile e ni: sina sona e ni: B li lon ala. ni la mi toki e ni: "taso B li lon ala."</dd>
	<dd><em>mi jo e ona taso.</em> mi jo e ona e ijo ante ala.</dd>
<dt>tawa</dt>
	<dd><em>mi tawa ona.</em> tenpo pini la mi weka tan ona. taso mi tawa. ni la mi lon poka ona.</dd>
	<dd><em>mi tawa e ona.</em> mi tan e ni: ona li tawa.</dd>
	<dd><em>ona li pona tawa mi.</em> mi pilin e ni: ona li pona.</dd>
<dt>telo</dt>
	<dd>jan li ken lukin e telo mute lon ma. jan li lon insa telo la telo li ken pilin e selo ali pi jan ni.</dd>
	<dd>telo li sama telo. telo li lon insa poki la lupa lili mute li lon anpa poki la telo li tawa anpa li tawa weka tan poki.</dd>
<dt>tenpo</dt><dd>tenpo suno la suno li lon. tenpo pimeja la suno li lon ala.</dd>
<dt>toki</dt>
	<dd>sina lukin e nimi mi. mi sitelen e nimi ni kepeken toki pona.</dd>
	<dd><em>toki!</em> mi lon. mi ken kute e sina. mi wile toki tawa sina.</dd>
	<dd><em>mi toki insa e ona.</em> mi taso li kute e ni: mi toki e ona. taso mi toki ala e ona.</dd>
<dt>tomo</dt>
	<dd>jan li pali e tomo tan ni: jan li ken lon insa tomo.</dd>
	<dd>tomo li wan tomo. sinpin li lon insa pi tomo tu.</dd>
<dt>tu</dt>
	<dd>wan en wan li tu.</dd>
	<dd><em>mi tu e ona.</em> tenpo pini la wan ona li tawa la wan ali ona li tawa. taso mi tan e ni: ona li kama tu. ni la mi ken weka e wan ona tan wan ante ona.</dd>
<dt>uta</dt><dd>uta mi li wan pi sijelo mi. mi ken moku kepeken uta mi. mi ken toki kepeken uta mi.</dd>
<dt>utala</dt>
	<dd><em>mi utala e ona.</em> mi tawa ona e kiwen kepeken tenpo lili. kiwen tawa li pilin wawa e ona. tan ni la ken la mi pakala e ona.</dd>
	<dd><em>mi utala e ona.</em> ona li pali e ijo lili. mi lukin pali e ijo mute.</dd>
	<dd><em>mi toki utala tawa sina.</em> mi lukin lawa e sina kepeken toki. ken la mi tu li pilin ike tan ni.</dd>
	<dd>jan utala li moli e jan ike.</dd>
<dt>walo</dt><dd>telo mama li walo.</dd>
<dt>wan</dt>
	<dd><em>jan wan li lon ma ni.</em> jan ni taso li lon ma ni.</dd>
	<dd><em>mi wan e ona.</em> mi tan e ni: ona li kama wan.</dd>
	<dd><em>mi wan.</em> mi taso li lon ma ni.</dd>
<dt>waso</dt><dd>waso li sama soweli, taso waso li jo ala e linja sama soweli li jo e linja lipu. waso li jo e noka tu taso. waso mute li ken tawa kon kepeken tawa wawa pi linja lipu lon tenpo suli.</dd>
<dt>wawa</dt>
	<dd>jan wawa li ken tawa e ijo suli.</dd>
	<dd>jan li ken ala lukin e wawa, taso wawa li kon ala. wawa li ken tawa insa pi linja kiwen. wawa li ken seli e ijo li ken tawa e ijo li ken lon e suno. ilo mute li kepeken wawa.</dd>
<dt>weka</dt>
	<dd><em>mi weka tan ona.</em> mi lon poka ona ala.</dd>
	<dd><em>mi tawa weka tan ona.</em> tenpo pini la mi lon poka ona. taso mi tawa. ni la mi weka tan ona.</dd>
	<dd><em>mi (tawa) weka e ona.</em> mi tan e ni: ona li tawa weka.</dd>
	<dd>ijo weka li lon ma ni ala.</dd>
<dt>wile</dt>
	<dd><em>mi wile e ni: sina moku e ona.</em> sina moku e ona la ni li pona tawa mi. tan ni la ken la tenpo kama la mi lukin tan e ni: sina moku e ona.</dd>
	<dd><em>mi wile e ni: sina moku e ona.</em> sina moku ala e ona la ni li ike tawa mi.</dd>
	<dd><em>mi wile moku e ona.</em> mi wile e ni: mi moku e ona.</dd>
	<dd><em>mi wile e ona.</em> mi wile jo e ona.</dd>
</dl>

<p align="right"><em>&mdash; jan Tepu</em></p>
